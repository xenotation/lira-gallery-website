+++
title = 'Стогодишният Прозорец'
date = 2025-02-21T09:12:25+02:00

artist = "Ния Ценкова"
datestart = "12.2024"
dateend = "02.2025"
dates = "12.2024 - 02.2025"
bio = "Ния Ценкова е родена през 1999 г., завършва специалност живопис и печатна графика в Кралската академия за изящни изкуства (KABK) в Нидерландия през 2022 г., но освен като млад художник, участващ в множество проекти, тя също така работи заедно със семейството си по реставрирането на източноправославни църкви, както и по изписването на нови стенописи. Така в своята работа тя едновременно развива усет към съвременните форми, работейки с керамика, метал, печат и намерени обекти, като в същото време отделя внимание върху традиционните форми и техники и условията за тяхното съхранение."
+++
Стогодишният прозорец на Ния Ценкова е първата изложба в новооткритатата галерия „Лира“. Заглавието произтича именно от готовия предмет, с който художничката работи. Произведението отпраща към изоставените или занемарени сгради – човешките здания, оставени на произвола. Интуицията на художничката я води от обикновената тухла, през открехнатия или директно счупен прозорец, чак до порутения покрив. Разруха, която повсеместно е обхванала българските градове и села, довела до или произтекла от изоставянето на немалко от тях. В своята работа Ния Ценкова съчетава стогодишния прозорец, открит при ремонт на стара сграда в центъра на София, с керамични изделия и орнаменти, подобни на коренова система. Нежелани и забравени от хората, по думите на художничката, руините на човешките здания се превръщат в домакини на нов организъм, чието време е напълно различно от забързаното човешко ежедневие. 

Представен първоначално като Арка на забравеното наследство по време на фестивала Art Start 2024, решихме, че „стогодишният прозорец“ е едно добро начало за това, което се опитваме да постигнем и представим в галерия „Лира“, а именно да отворим перспектива към пустеещата витринна част от архитектурния план на сграда, представителна за архитектурния модернизъм у нас, като същевременно се опитваме да осмислим кои са новите трайни и преходни значения на нашето настояще, които могат да бъдат мислени като ценности – едновременно като материални художествени произведения и пресичащи се идеи на съвремеността.

фотограф: Михаил Новаков

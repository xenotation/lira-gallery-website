+++
title = 'Общи части'
date = 2025-06-01T09:12:25+02:00

artist = "Силвия Коева-Попова"
datestart = "06.2025"
dateend = "07.2025"

bio = ["Силвия Попова завършва специалност „Живопис“ във ВТУ „Св. Св Кирил и Методий“. Скорошните й изяви включват самостоятелни изложби в галерия Кредо Бонум, София (2024) и ХГ Казанлък (2022 г.); участия в SAW Sofia Art Week, галерия Доза, София (2024 г.), „Гранични системи“ в галерия КО-ОП, София (2023 г.), номинация за награда БАЗА (2021 г.), арт резиденциите Little Bird, Лещен (2021 г.). и School of Kindness, Варна (2023 г.). От 2019 г. е преподавател по живопис и рисуване в Художествената гимназия в Казанлък."]
+++

В своята монументална скулптура Силвия Коева-Попова се насочва пряко към архитектурната особеност на обща част от жилищен вход, където от съвсем скоро се помещава галерия Лира. Особеността на пространството – витрина, гледаща към улицата, но най-добре видима от предверието на входа, е нещо, което по една или друга причина фасцинира този, който представя изкуството си там. Едновременно улавящи са както модернистичната архитектура на сградата, така и непосредствената близост на изложбеното пространство до улицата. Всеки прекарал известно време на границата между частното и публичното, но все пак обща част за галерията, рано или късно обръща внимание и на определени архитектурни несъответствия в заобикалящата среда.

Скулптурната инсталация „Общи части“ буквално запълва изложбеното пространство на галерията с наблюденията, които художничката прави. Върху създадена за целта основа тя проектира виртуалното пространство около галерията по памет. Това са стените, плочките, драсканиците, както и липсващите елементи, части от градския пейзаж. Архитектурните и градоустройствени несъответствия ще се превърнат в крепежната основа, която художничката ще използва. А върху тях в пропорционална рамка ще впише „скулптурна живопис“, вдъхновена от модернистичните архитектурни елементи на сградата.

В основата си работата е синтез между желанието на модернизма за чистота на художествения идеал, чистота от всичко външно на художествения израз и художественото произведение, и от друга – непосредствената действителност и нейните нередности, които обземат живота, дори и този на изкуството. В по-опростен вариант, творбата е скица на общите жилищни части, които идеалното и реалното си поделят, както и панорама върху свидетелствата от тази среща.
+++
title = 'История на сградата'
date = 2025-01-08T09:12:25+02:00
artist = ""
layout = "archive"
bio = ""
+++

Жилищната сграда на ул. „Ген. Й. Гурко“ 45 е построена в периода 1939-41 година, след като в средата на 1930-те години в София са въведени редица строги ограничения в архитектурните проекти, сред които забрана на еркерите (обем от сградата, който излиза пред фасадата на сградата и над уличната линия). Въпреки това, архитектът на сградата Васко Василев създава един оригинален проект с типични за него решения - големи прозорци-витрини с извити стъкла, голяма тераса на последния етаж с пергола (декоративен елемент от проста конструкция от греди над терасата), и най-вече неповторимият дизайн на входа на сградата и мозайките с абстрактни мотиви. Много от реализираните сгради в периода имат еднообразни фасади поради строгите регулационни изисквания, но Василев е сред архитектите, които успяват да оставят своя личен почерк. Мозайките във входовете са един от най-запомнящите се елементи в неговите проекти и сградата на „Гурко“ се нарежда сред най-качествените му проекти от края на 30-те и 40-те години на миналия век.

Васил „Васко“ Василев е сред най-изявените архитекти след средата на 30-те години. Също като всички останали негови колеги, той учи в чужбина, тъй като в България няма висше архитектурно училище до 1943 г. Василев завършва през 1928 година в Грац, Австрия, след което постепенно установява своята частна практика в София през 30-те.